Title: بسم الله الرحمن الرحیم
Date: 2014-08-03 21:02
Category: General
img: vahid.kharazi.net/mirad/GreenMile.jpg
Author: وحید خرازی

شروع، کمی سخت است! شاید حتی بعضی وقت‌ها سخت‌تر از وسط و پایان. داشتم فکر می‌کردم که عنوان اولین پستِ بلاگِ یک محصولِ نرم‌افزاری چه باید باشد و اصلا، این اولِ بسم الله از چه چیزهایی باید گفت. رسمِ برنامه‌نویس‌ها و بلاگ‌های این شکلی معمولا این است که می‌نویسند «سلام دنیا!»، بعد هم می‌گویند چه کار می خواهند بکنند، هدفشان چیست، چه برنامه‌ای دارند و از این جور قصه‌ها. خُب ما هم ناچاریم از این حرف‌ها بزنیم.

به نظرم رسید شاید بهتر باشد که عنوان این پست را بگذارم یک چیزی شبیه «میراد آمد» یا «این شروع نیست!»(چون میراد از چند ماه قبل این شروع شده بود که بتوانم کارهای انجام شده را توضیح بدهم)، یا مثلا بگذارم «راه روشن آینده»، که اتفاقا خودم از این آخری هم بیش‌تر خوشم آمد، بعد هم از این چیزها بگویم که بقیه می‌گویند و من هم باید بگویم! اما قبل از این که هر حرفی بزنم دلم خواست این اولِ کاری و در این پست اول، برای میراد آرزو کنم که همینطوری که خدا‌را‌شکر تا حالا به خوبی پیش‌رفته، در آینده هم پیش‌ برود.

پارسال، ما این فکر توی سرمان بود که اخبار و مطالبِ فارسی را از منابع و سایت‌های مختلف جمع‌آوری کنیم و بر اساسِ رفتار، عادت‌های مطالعاتی و علایق هرکس تعدادی از مطالب را بهش نشان بدهیم، تا یک ابزار خوب تولید کرده باشیم برای کسانی که دنبال مقالات خوب و خبرهای جدیدند. البته دوست داشتیم و داریم بیش‌تر تاکید کارمان بر بخش مطالب خوب باشد تا خبرها. منابع فارسی که مطالب خوبی دارند شاید کمتر از بقیه‌ی زبان‌ها باشند ولی باز هم تعداد آن‌ها خیلی زیاد است در حوزه‌های مختلف. خُب همه، با همه‌ی منابع آشنا نیستند و همه‌ی آن‌چه را می‌شناسند را دنبال نمی‌کنند. دلیلش هم آن است که تعداد و تنوع آن‌قدر زیاد است که هیچکس حوصله‌اش نمی‌کشد همه‌ی آن‌ها را دنبال کند. با توجه به این که ما با توجه به عادت مطالعاتی هرکس به او، مقالاتی را نشان می‌دهیم که حدس می‌زنیم به آن‌ها بیش‌تر علاقه دارد کار را برای کاربر راحت‌تر می‌کنیم تا بتواند بیش‌تر مطالبی را دلش می‌خواهد، از این همه منبع، دنبال کند. در مورد خبرها هم سعی می‌کنیم همیشه از چندین خبرگزاری معروف و خوب، جدید‌ترین خبر‌ها را جمع‌آوری کنیم و در دسته‌های مختلف، نشان بدهیم. تقریبا هر خبری که در خبرگزاری‌ها بیاید، چهار‌پنج‌ دقیقه بعدش، ما آن را در میراد می‌آوریم.

کار میراد را از همان موقع‌ها شروع کردیم و سیستم را بر اساس چند پروژه‌ی دیگر که قبلا نوشته بودیم طراحی کردیم. کمی بعد‌تر هم شروع کردیم به توسعه‌دادن اپلیکیشن‌های موبایل و پیاده‌سازی جزییات. فعلا هم با چند منبع خوب و محدود که فکر می‌کردیم از بقیه بهترند شروع کردیم تا بعدا این منابع را اضافه کنیم. امیدوارم تا یکی دوماه آینده بتوانیم بیش‌تر از صد منبع را پوشش بدهیم.

سلامِ میراد به دنیا، همین چند روز پیش بود که کارِ اپلیکیشن iOS میراد تمام شد و آن را روی استور اپل گذاشتیم(امیدواریم تا چند روز آینده اپل، اپلیکیشن میراد را از نظر فنی تایید کند تا روی فروشگاه اپل منتشر شود و احتمالا وقتی شما این مطلب را می‌خوانید روی استور قرار گرفته) و سایت میراد و این وبلاگ را ساختیم. فعلا هم، داریم سعی می‌کنیم روش‌هایمان برای انتخاب و شخصی‌سازی مطالب را بهبود بدهیم و نرم‌افزارهای بقیه پلتفرم ها را که تا جای نسبتا خوبی پیش‌رفته را کامل کنیم تا بتوانیم آن‌ها را هم منتشر کنیم.

در این‌جا که بلاگ میراد است قرار شده که هر اتفاقی که در حین توسعه‌ی میراد می‌افتد را بنویسیم، از مطالب کمی تخصصی‌تر که نحوه‌ی کار میراد را توضیح می‌دهد گرفته تا تصمیم‌هایی که می‌گیریم و اتفاق‌هایی که برای میراد می‌افتد. خُلاصه آن‌که، هر چیزی که را که فکر کنیم به اشتراک گذاشتنش به دردبخور است را حتما در این بلاگ می‌نویسیم. 

بقیه حرف ها را می‌گذاریم برای بعد! در آینده‌ مطالبی از امیر، آرین، سینا و من در این بلاگ خواهید دید. اگر دوست داشته باشید می‌توانید بلاگ را از طریق [آدرس خوراک‌ مطالبش](feed://blog.mirad.ir/feeds/all.atom.xml) پیگیری کنید. البته مطالب بلاگ را در بخش جداگانه‌ای درون اپ هم می‌آوریم، اگر اپ را نصب دارید می‌توانید موضوع «اخبار میراد» را به موضوعات مورد علاقه‌ی خودتان اضافه کنید و اگر هم نه از خوراک استفاده می‌کنید و نه اپلیکیشن را نصب دارید، چند وقت یک‌بار به بلاگ سر بزنید. شما هم اگر دوست دارید با ما ارتباط داشته باشید [به میراد ایمیل بزنید](mailto:mirad@mirad.flowdock.com?Subject=From%20Blog). این که شما به ما ایمیل بزنید ما را خیلی خوشحال می‌کند چون نظرات شما خیلی خیلی می تواند به بهتر شدن میراد کمک کند. شما ایده یا نظری در مورد میراد ندارید؟!


