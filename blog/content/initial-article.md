Title: معرفی چند ویژگی امنیتی اندروید که باید سریعا آنها را فعال کنید
Date: 2010-12-03 10:20
Category: General
img:/theme/images/noPicDetail.png
Author: وحید خرازی

تلفن همراه شما احتمالا یکی از شخصی ترین وسایل شما محسوب می گردد، همه جا آن را با خود حمل می کنید و به وسیله آن به اطلاعات حساس و خصوصی خود دسترسی دارید. بنابراین رعایت نکات امنیتی برای مواقع اضطراری بسیار ضروری است.

خوشبختانه گوگل سعی کرده اندروید را ایمن طراحی کند و به همین دلیل ابزارهای ساده و بسیار کارآمدی را در آن قرار داده. امکانات و سرویس هایی که شما بدون نصب اپلیکیشن های زیاد می توانید امنیت در تلفن همراه خود را تا حد بسیاری بالا ببرید.

پس اگر گجت اندرویدی دارید، پیشنهاد می کنم ادامه مطلب را از دست ندهید.

ردیابی و کنترل گجت با Android Device Manager

گوگل امکانی را فراهم کرده که به وسیله اپلیکیشن Android Device Manager بتوانید تلفن یا تبلت اندرویدی خود را رد یابی کنید یا از راه دور اطلاعات دستگاه را حذف و یا آن را قفل کنید. این ویژگی شاید آنچنان قدرتمند نباشد ولی حداقل امکان امنیتی است که هر کسی باید فعال کرده باشد.

پیش از این Android Device Manager و امکانات کامل آن را در دنیای اپلیکیشن ها شرح دادیم. پیشنهاد می کنم حتما راهنمای آن را مطالعه و اپلیکیشن را برای امنیت بیشتر نصب کنید.

فعال سازی تایید ۲ مرحله ای

فعال سازی تایید ۲ مرحله ای نه تنها باعث امنیت بیشتر تلفن همراه شما می شود، بلکه اکانت گوگل (و البته تمامی حساب هایی که از این قابلیت پشتیبانی می کنند) را نسبت به سؤاستفاده های احتمالی ایمن تر می کند. ما در دیجیاتو به شما پیشنهاد می کنیم حتما این قابلیت را برای حساب های کاربری خود فعال کنید.

برای فعال سازی این قابلیت در گوگل لازم است ابتدا به این آدرس بروید و سپس با استفاده از راهنمایی وب سایت و اپلیکیشن Authenticator گوگل یا اپلیکیشن های مورد اطمینان دیگر (پیشنهاد دیجیاتو: Authy) به طور کامل تایید ۲ مرحله ای را فعال کنید.

وب سایت های زیادی از تایید ۲ مرحله ای برای بالا بردن ضریب امنیت استفاده می کنند. مثل: لست پس، اپل، فیسبوک، دراپ باکس، اور نوت، مایکروسافت، یاهو، لینکداین و آمازون

رمزنگاری کردن تلفن

رمزنگاری یا انکریپت کردن در موبایل به این معنی است که تمام فایل های موجود در تلفن همراه اعم از تصاویر، ویدیوها، فایل های نوشتاری و غیره در حالت عادی دیده نشود و تنها به وسیله کدی که از قبل تعیین کرده اید می توانید فایل ها را مشاهده کنید. با فعال بودن این قابلیت حتی اگر تلفن همراه شما به رایانه متصل شود، هیچ گونه فایلی دیده نخواهد شد. بنابراین رمزنگاری کردن تلفن همراه یکی از ضروری ترین کارهای ممکن است.

برای رمزنگاری تلفن همراه وارد بخش تنظیمات شوید و سپس به قسمت Security مراجعه و گزینه Encrypt Phone را فعال کنید. بعد از فعال سازی از شما یک کلمه عبور درخواست می شود که هر بار با روشن کردن گجت این پسورد مجدداً مورد نیاز خواهد بود. بنابراین حتما دقت داشته باشید کلمه ی عبوری انتخاب کنید که به هیچ عنوان فراموش تان نشود. بعد از آن وارد پروسه رمزنگاری محتوای موجود می شوید که ممکن است چند ساعتی به طول انجامد. ضمن اینکه حتما دقت داشته باشید که باتری تلفن شما کامل شارژ باشد. چرا که در صورت خاموش شدن ناگهانی دستگاه، احتمال از بین رفتن اطلاعات بسیار زیاد است.

لازم است به این نکته اشاره کنم که اکثر افراد قبل از فروش تلفن همراه تنها اقدام به بازگرداندن تنظیمات کارخانه ای می کنند، در حالی که شاید ندانید که باز هم اطلاعات را می توان از طریق برنامه های ریکاوری بازگرداند. بنابراین بهترین کار این است که ابتدا تلفن را رمزنگاری و بعد به تنظیمات کارخانه ای بازگردانید.

قفل کردن صفحه نمایش

قطعا به این موضوع اشراف کامل دارید که قفل کردن صفحه نمایش گجت اندرویدی به چند طریق انجام می شود. شما می توانید از رمز های شامل حروف، علائم و اعداد یا فقط یکی از آنها و پترن یا حتی قابلیت تشخیص چهره خود برای فعال سازی قفل صفحه نمایش استفاده کنید. طبق تحقیقاتی که انجام شده مشخص شد ۳۹ درصد کاربران از هیچ گونه قفل امنیتی در تلفن همراه خود استفاده نمی کنند.

برای فعال سازی این قابلیت لازم است ابتدا به بخش تنظیمات رفته و در قسمت Security به سراغ Screen Lock بروید و گزینه ی دلخواه خود را انتخاب کنید. با فعال بودن این قابلیت صفحه نمایش قفل شده و دسترسی دیگران به محتوای تلفن قطع خواهد شد.

اضافه کردن اطلاعات به صفحه ی قفل

این تصور که در صورت گم شدن تلفن همراه، دستگاه قطعا به دست افراد بدی خواهد افتاد، شاید درست نباشد. به هر حال افرادی هم هستند که شاید به دنبال راهی برای بازگرداندن تلفن به صاحب آن باشند. با اضافه کردن اطلاعات تماس خود در صفحه قفل به باز پس گرفتن تلفن گم شده خود کمک شایانی خواهید کرد.

شما می توانید نام، اطلاعات تماس شامل شماره تلفن ضروری، ایمیل و غیره را در صفحه قفل تلفن خود اضافه کنید. برای این کار به تنظیمات رفته و سپس وارد Security شوید و در آخر Owner Info را انتخاب کنید. پیشنهاد می کنیم حتما به این مورد دقت داشته باشید چرا که هنوز افرادی هستند که وجدان پس دادن اجناس گم شده را دارند.

اگر شما هم امکانات امنیتی خوبی در رابطه با اندروید و سایر سیستم عامل های رایج موبایل می شناسید با ما و دیگر دوستان در میان بگذارید.