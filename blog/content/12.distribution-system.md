Title: بهبود سیستم توزیع مطالب در بخش شخصی‌سازی
Date: 2014-09-08 23:15
Category: General, Personalizer
img: http://blog.mirad.ir/img/distribution.jpg
Author: سینا محمودی

لابد حس کرده‌اید که مطالب در میراد کمی با تاخیر توزیع شده و به دست شما می‌رسد. به طور مثال هر ۴۰ دقیقه، ناگهان تعداد زیادی مطلب به فید شما اضافه می‌شود. البته این مشکل با تعداد پایین‌تر کاربر‌ها و مطالب روزانه به اندازه‌ی الان خود را نشان نمی‌داد، با این حال از ابتدا می‌دانستیم که روزی می‌بایست سیستم فعلی را تغییر داد. اما در شروع کار رساندن محصول به یک وضعیت قابل استفاده در کوتاه‌ترین زمان ممکن بسیار مهم می‌باشد، از این رو این مشکل را به بعد محول کردیم.

پس از مدتی تجزیه تحلیل و آزمایش دیروز سیستم جدید را برای آزمایش روی سرور قرار دادیم که عملکرد بسیار خوبی از خود نشان داد. هم‌اکنون هر مطلبی که توسط میراد از منابع اصلی گرفته می‌شود بلافاصله به دست کاربرانی که به آن مطلب علاقه دارند می‌رسد و تاخیر قبلی به طور کامل حذف شده که به روان بودن سیل مطالب بسیار کمک کرده است.

دلیل مشکل ذکر شده را می‌توان در نحوه‌ی ارتباط میان فِچِر و پِرسونالایزر یافت. تا‌کنون ارتباط مستقیمی میان این دو مولفه وجود نداشته و پِرسونالایزر برای به روز کردن فید کاربران، هر چند دقیقه یک بار، به ازای هر کاربر، مطالب جدید را بررسی کرده و مطالب مورد علاقه وی را به فید اضافه می‌کرد. بالا رفتن تعداد کاربران و همچنین تعداد مطالب گرفته شده در بازه زمانی ثابت که ناشی از افزایش تعداد منابع می‌باشد باعث طولانی شدن این روند می‌شد.

در روش جدید ارتباط مستقیم میان این دو مولفه برقرار شده و با اضافه شدن هر مطلب جدید، پِرسونالایزر فعال شده و کاربر‌هایی که ممکن است از این مطلب خوششان بیاید را پیدا و بررسی می‌کند. با توجه به سبک بودن این پردازه هر مطلب طی مدت کوتاهی به فید کاربران اضافه می‌شود و توزیع مطلب به طور آنی اتفاق می‌افتد.
