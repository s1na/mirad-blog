Title:  ماجرا را «موجز» و کوتاه کن!
Date: 2014-12-9 23:15
Category: General
img: http://blog.mirad.ir/img/moujez.png
Author: وحید خرازی

اگر شما هم مثل من کمی بی حوصله باشید، حتما برایتان پیش آمده وارد یک خبر شده باشید ولی بعد از دیدن طولانی بودن متن آن یا خواند چند جمله، از خواندنش منصرف شده باشید. ویژگی جدیدی که در نسخه‌ی ۲ میراد اضافه شده است امکان مشاهده‌ی خلاصه خبر است. با ورود به داخل هر خبر و زدن گزینه «متن خلاصه» می‌توانید مهم‌ترین جملات کل متن را در یک نگاه ببینید. 
 
متن‌های خلاصه‌‌هایی که از خبرها در اپلیکیشن می‌بینید توسط انسان خلاصه‌سازی نشده است و همه آن‌ها به صورت خودکار تولید شده اند. این خلاصه‌ها توسط یک برنامه خلاصه‌ساز به نام «موجز» که برای استفاده در میراد پیاده‌سازی کردیم ایجاد می‌شوند. چون این خلاصه‌ساز برای استفاده در میراد تولید شده است از ویژگی‌های متن‌های خبری و زبان فارسی هم برای بهبود خلاصه‌ها کمک می گیرد.

خلاصه‌سازها برنامه‌هایی هستند که یک متن را اتوماتیک خلاصه می‌کنند و به طور کلی به دو دسته‌ی **استخراجی** و **چکیده** تقسیم می‌شوند. خلاصه‌سازهای چکیده تلاش می‌کنند با فهم کامل مطلب در قالب جملات جدیدی، خلاصه متن را به وجود آورند - درست مثل یک انسان وقتی که یک متن را می‌خواند و برداشت خودش را از آن می گوید - چون هنوز روش‌های هوش مصنوعی آن قدر پیشرفت نکرده‌اند که انتظار داشته باشیم کامپیوتر منظور یک متن را بفهمد! برای همین خروجی های خلاصه‌ساز‌هایی که از این روش استفاده می کنند هنوز کیفیت قابل قبولی ندارد.
اما موجز خلاصه‌سازی از نوع استخراجی است یعنی که سعی می‌کند با وزن دادن به جمله‌ها، جملات کم اهمیت‌تر را حذف کند تا در نهایت حجم متن کاهش پیدا کند. جزییات بیشتر روش‌های استفاده شده در پیاده‌سازی و بخشی از کدهای آن‌ را می‌توانید در [صفحه‌ی گیت‌هاب موجز](https://github.com/kharazi/moujez) ببینید.

راستی چون خلاصه‌های تولید شده اتوماتیک هستند ممکن است ایراداتی را در آن‌ها مشاهده کنید، این موضوع تا حدی طبیعی است، چون هنوز خیلی کار باقی مانده و هیچوقت هم نمی شود انتظار داشت که خلاصه‌ها صد در صد مطلوب باشند. البته ما سعی می کنیم تا جای ممکن ایرادات را کم کنیم و به حد مطلوب نزدیک شویم.
